---
title: "Евангелие от Матфея 2 глава — Библия"
source: "https://bible.by/elzm/40/2/"
author:
  - "[[Библия — bible.by]]"
published:
created: 2025-05-31
description: "Иисусу же рождшуся в вифлееме иудейстем во дни ирода царя, се, волсви от восток приидоша во Иерусалим, глаголюще: где есть рождейся Царь иудейский? видехом бо звезду его на востоце и приидохом поклонитися ему.... Евангелие от Матфея 2 глава, Елизаветинская на русском."
tags:
  - "clippings"
---
<sup><a href="https://bible.by/verse/40/2/1/">1</a></sup> Иисусу же рождшуся в вифлееме иудейстем во дни ирода царя, се, волсви от восток приидоша во Иерусалим, глаголюще:

<sup><a href="https://bible.by/verse/40/2/2/">2</a></sup> где есть рождейся Царь иудейский? видехом бо звезду его на востоце и приидохом поклонитися ему.

<sup><a href="https://bible.by/verse/40/2/3/">3</a></sup> Слышав же ирод царь смутися, и весь Иерусалим с ним.

<sup><a href="https://bible.by/verse/40/2/4/">4</a></sup> И собрав вся первосвященники и книжники людския, вопрошаше от них: где Христос раждается?

<sup><a href="https://bible.by/verse/40/2/5/">5</a></sup> Они же рекоша ему: в вифлееме иудейстем, тако бо писано есть пророком:

<sup><a href="https://bible.by/verse/40/2/6/">6</a></sup> и ты, вифлееме, земле иудова, ни чимже менши еси во владыках иудовых: из тебе бо изыдет вождь, иже упасет люди моя израиля.

<sup><a href="https://bible.by/verse/40/2/7/">7</a></sup> Тогда ирод тай призва волхвы, и испытоваше от них время явльшияся звезды,

<sup><a href="https://bible.by/verse/40/2/8/">8</a></sup> и послав их в вифлеем, рече: шедше испытайте известно о отрочати: егда же обрящете, возвестите ми, яко да и аз шед поклонюся ему.

<sup><a href="https://bible.by/verse/40/2/9/">9</a></sup> Они же послушавше царя, идоша. И се, звезда, юже видеша на востоце, идяше пред ними, дондеже пришедши ста верху, идеже бе отроча.

<sup><a href="https://bible.by/verse/40/2/10/">10</a></sup> Видевше же звезду, возрадовашася радостию велиею зело,

<sup><a href="https://bible.by/verse/40/2/11/">11</a></sup> и пришедше в храмину, видеша отроча с Мариею Материю его, и падше поклонишася ему: и отверзше сокровища своя, принесоша ему дары, злато и ливан и смирну.

<sup><a href="https://bible.by/verse/40/2/12/">12</a></sup> И весть приемше во сне не возвратитися ко ироду, иным путем отидоша во страну свою.

<sup><a href="https://bible.by/verse/40/2/13/">13</a></sup> Отшедшым же им, се, ангел Господень во сне явися иосифу, глаголя: востав поими отроча и Матерь его, и бежи во египет, и буди тамо, дондеже реку ти: хощет бо ирод искати отрочате, да погубит е.

<sup><a href="https://bible.by/verse/40/2/14/">14</a></sup> Он же востав, поят отроча и Матерь его нощию, и отиде во египет,

<sup><a href="https://bible.by/verse/40/2/15/">15</a></sup> и бе тамо до умертвия иродова: да сбудется реченное от Господа пророком, глаголющим: от египта воззвах Сына моего.

<sup><a href="https://bible.by/verse/40/2/16/">16</a></sup> Тогда ирод видев, яко поруган бысть от волхвов, разгневася зело и послав изби вся дети сущыя в вифлееме и во всех пределех его, от двою лету и нижайше, по времени, еже известно испыта от волхвов.

<sup><a href="https://bible.by/verse/40/2/17/">17</a></sup> Тогда сбыстся реченное иеремием пророком, глаголющим:

<sup><a href="https://bible.by/verse/40/2/18/">18</a></sup> глас в раме слышан бысть, плачь и рыдание и вопль мног: рахиль плачущися чад своих, и не хотяше утешитися, яко не суть.

<sup><a href="https://bible.by/verse/40/2/19/">19</a></sup> Умершу же ироду, се, ангел Господень во сне явися иосифу во египте,

<sup><a href="https://bible.by/verse/40/2/20/">20</a></sup> глаголя: востав поими отроча и Матерь его и иди в землю израилеву, изомроша бо ищущии души отрочате.

<sup><a href="https://bible.by/verse/40/2/21/">21</a></sup> Он же востав, поят отроча и Матерь его и прииде в землю израилеву.

<sup><a href="https://bible.by/verse/40/2/22/">22</a></sup> Слышав же, яко архелай царствует во иудеи вместо ирода отца своего, убояся тамо ити: весть же приемь во сне, отиде в пределы галилейския

<sup><a href="https://bible.by/verse/40/2/23/">23</a></sup> и пришед вселися во граде нарицаемем назарет: яко да сбудется реченное пророки, яко назорей наречется.

**Обратите внимание**. Номера стихов — это ссылки, ведущие на раздел со сравнением переводов, параллельными ссылками, текстами с номерами Стронга. Попробуйте.